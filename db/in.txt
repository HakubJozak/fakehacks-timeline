Novým předsedou pražské ČSSD se stal předseda Školské odborné komise Petr Pavlík. Na pátečním jednání o tom rozhodli delegáti krajské konference strany. Pavlík byl v tajné volbě jediným kandidátem a hlasovalo pro něj 127 ze 166 delegátů. Ve vedení pražské sociální demokracie nahradil bývalého ministra zdravotnictví a ředitele nemocnice v Motole Miloslava Ludvíka, který rezignoval. Ludvík rezignoval na funkci předsedy pražské ČSSD na páteční krajské konferenci strany. Svou funkci nabídl k dispozici společně s členy krajského výkonného výboru už loni po říjnových volbách do Sněmovny, kdy strana získala 7,27 procenta hlasů. V hlavním městě to bylo jen 5,57 procenta. „Stav pražské organizace, tak jak se to vyvinulo, je v tuto chvíli opravdu takový, že já tam být v žádné funkci nemůžu a nechci. Dokud nebude jeden hlas každého člena roven a každý člen nebude mít šanci něco ovlivnit, tak to nemá smysl. Ty uzavřené dohody, to je prostě to, co tuhle stranu jednou zničí,“ řekl Ludvík. Ludvík mimo jiné narážel na spor uvnitř pražské ČSSD při loňském sestavování pražské kandidátky do sněmovních voleb, kdy těsná většina členů odmítla jeho návrh kandidátky. Ve volbě pak dali přednost náměstku primátorky Petru Dolínkovi. Ludvík se stal předsedou strany v Praze poprvé v prosinci 2014. O dva roky později pozici obhájil a mandát mu měl končit letos na konci roku. Ludvíka v prosinci 2016 volilo 99 ze 160 delegátů. V minulém volebním období zastával funkci ministra zdravotnictví, kvůli které v lednu 2017 složil mandát zastupitele hlavního města. Pražští sociální demokraté by v pátek kromě nového předsedy měli volit také členy krajského výkonného výboru a delegáty na únorový sjezd ČSSD. Zda navrhnou svého kandidáta na funkci předsedy strany, není jasné. Podle kuloárních informací zřejmě vybrán nebude. Nové vedení si bude ČSSD vybírat na mimořádném sjezdu 18. února v Hradci Králové.